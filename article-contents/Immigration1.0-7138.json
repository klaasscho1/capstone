{"title": "Nyt kolahtaa ja kovaa: USA kulkee kohti taantumaa, \"Teollisuuden luvut heikkoja\"; Luottoluokittaja Standard & Poor's varoittaa USA:n kasvavasta taantumariskist\u00e4.", "body": "\nS&P arvioi raportissaan, ett\u00e4 USA:n ja Kiinan kauppasotaj\u00e4nnitteet ruokkivat globaaleja taantumapelkoja. Vaikka \nUSA:n talouden nousu on historian pitk\u00e4kestoisin, maan talouden hidastumisesta on merkkej\u00e4.\n\nLuottoluokittajan ekonomistien mukaan USA:n taantumariski seuraavan 12 kuukauden aikana on 30-35 prosenttia. \nSe on kaksi kertaa korkeampi riskiarvio kuin vuosi sitten.\n\n\"Kauppaneuvottelujen lukkiutuminen heikent\u00e4\u00e4 yritysten luottamusta. Investoinnit ovat v\u00e4h\u00e4isi\u00e4 ja teollisuuden luvut \nheikkoja\", S&P esitt\u00e4\u00e4 Pohjois-Amerikan luotto-oloja kuvaavassa raportissa.\n\nLuottoluokittajan mukaan kulutustavara-, v\u00e4hitt\u00e4iskauppa-, auto- ja terveydenhuoltosektorit ovat alttiita talouden \nheikkenemiselle.\n\nUSA:ssa ostop\u00e4\u00e4llikk\u00f6indeksien ja kuluttajaluottamuksen lukemat ovat heikentyneet. Teollisuuden \nostop\u00e4\u00e4llikk\u00f6indeksit viittaavat kysynn\u00e4n hidastumiseen ja riskin\u00e4 on, ett\u00e4 my\u00f6s palvelualojen indeksi tulee per\u00e4ss\u00e4.\n\nWall Streetin keskeiset osakeindeksit ovat viime p\u00e4ivin\u00e4 olleet laskupaineessa. Samalla kuitenkin odotukset \nkoronlaskuista ja elvytystoimista ovat tukeneet kursseja.\n\nUSA:n kasvu hidastuu\n\nS&P p\u00e4\u00e4ttelee, ett\u00e4 USA:n aiemmin niin vahvat kotimarkkinat ovat nyt paineessa. T\u00e4h\u00e4n menness\u00e4 yksityinen \nkulutus on tukenut maailman suurimman kansantalouden kasvua.\n\nS&P Globalin p\u00e4\u00e4ekonomisti Beth Ann Bovino arvioi, ett\u00e4 kauppasota, hiipuva fiskaalinen elvytys ja \nmaailmantalouden hidastuva kasvu ovat paha yhdistelm\u00e4.\n\n\"Yksityinen kulutus hyvine merkkeineen ei en\u00e4\u00e4 yksin riit\u00e4\", Bovino kommentoi USA:n suhdannen\u00e4kymi\u00e4.\n\nT\u00e4h\u00e4n menness\u00e4 USA:n talousdata on ollut vahvaa, sill\u00e4 yksityinen kulutus kasvaa ja ty\u00f6paikkoja syntyy lis\u00e4\u00e4.\n\nS&P Global ennustaa, ett\u00e4 USA:n talouskasvu hidastuu 1,7 prosenttiin vuonna 2020. T\u00e4ll\u00e4 ennusteella USA \nv\u00e4ist\u00e4isi taantuman, vaikka talouskasvu selv\u00e4sti hidastuukin.\n\n\nMaailmantalouden odotuksia heikompi kehitys rantautuu viel\u00e4 Pohjoismaihinkin. Danske Bank  esitt\u00e4\u00e4, ett\u00e4 \nmaailmantalouden heikkous n\u00e4kyy erityisesti Pohjolan teollisuudessa: sen investoinnit ovat v\u00e4henem\u00e4ss\u00e4.\n"}